{
	"title": "Valutazione tramite high-throughput data mining dell’eterogeneità clinica e molecolare in pazienti affetti da Osteocondromi Multipli",
	"infos":"
Abbiamo ricevuto una 'expression of interest' da parte dell'Istituto Ortopedico Rizzoli per la costituzione di un Database di pazienti affetti da Osteocondromi Multipli e di potervi applicare algoritmi di Data Mining per indagare e ricercare una eventuale correlazione genotipo-fenotipo.
Il progetto è questo: Progetto PICO.doc
I dati disponibili per questi pazienti sono informazioni contenute al momento in fogli Excel suddivisi per adulti/bambini.
Esempio di file di adulti: HME_adult_PICO.xls
Esempio di file di bambini: HME_child_PICO.xls
Inoltre per ogni paziente esistono dei file relativi a sequenziamento di Next Generation Sequence (NGS) e di RMN3 Tesla (3T).
Le informazioni necessarie per la diagnostica sono già state interpretate dagli esperti e sono inclusi nella tabella excel, perciò non si ritiene (a meno di una richiesta esplicita da parte dei ricercatori) di dover effettuare analisi sui file NGS o 3T, ma solo di prevedere uno spazio di storage per tali dati ed un link nella singola pagina di ogni paziente.
I ricercatori non hanno ancora in mente quale algoritmo di classificazione applicare per la correlazione genotipo-fenotipo.
Si ritiene per questo di poter agire in passi successivi.
Il primo, fondamentale , è il popolamento dei dati nel DB , perciò si ritiene opportuno procedere con la costituzione della struttura del DB.
Questa, nonostante la differenza di files adulti/bambini, può essere la medesima, magari introducendo un flag che permetta di determinare se si tratta di uno o dell'altro caso che libera il riempimento dei pochi campi differenti nelle due classi.
Non ci sono suggerimenti relativi al tipo di DBMS da utilizzare.
Una volta costituito si provvederà a chiedere ai ricercatori di popolarlo e si potrà, con la loro collaborazione, procedere alla implementazione del secondo passo: l'implementazione dell'eventuale algoritmo di correlazione genotipo-fenotipo.",
	"main": "
#Razionale
La malattia degli Osteocondromi Multipli (MO) è una patologia scheletrica rara, caratterizzata da escrescenze ossee (dette esostosi o osteocondromi) che variano molto da paziente a paziente per dimensioni, morfologia e numero e che si sviluppano generalmente in prossimità della piastra di accrescimento delle ossa lunghe. In rari casi (circa il 5%) un osteocondroma può degenerare trasformandosi in Condrosarcoma Secondario Periferico (CSP).
Per la MO non esistono protocolli terapeutici, trattamenti o cure alternative alla pratica chirurgica. Tale mancanza è principalmente dovuta alla scarsa conoscenza scientifica sui disequilibri molecolari che occorrono a livello della cartilagine e che causano la crescita incontrollata degli osteocondromi (OC). Infatti, anche se si conoscono le mutazioni genetiche alla base di tale patologia (a carico dei geni EXT1/EXT2), gli effetti biologici di tali alterazioni non sono stati ancora studiati approfonditamente. 
Per la Malattia degli Osteocondromi Multipli l’associazione dei risultati genetici con il background clinico dei pazienti, scioglierebbe dubbi in merito alla correlazione genotipo-fenotipo, alla variabilità familiare, alle terapie e agli interventi da preferire e così via. A questo proposito si ipotizza uno studio approfondito che metta in relazione indagini genetiche di Next Generation Sequencing (NGS) e dati provenienti da RMN 3 Tesla (3T). 

#Scopi
##Primari
Il progetto è finalizzato a rispondere a quesiti ancora aperti in merito alla patologia. Primariamente la comprensione della trasformazione maligna (a tutt’oggi rappresenta una diagnosi spesso difficile) e l’individuazione di fattori che possono causare deformità e limitazioni funzionali, attraverso lo studio del genotipo dei pazienti tramite NGS, la valutazione delle informazioni cliniche raccolte e l'analisi in-vivo dei valori ottenuti dalla Risonanza Magnetica 3T.
##Secondario
Secondariamente tra gli obiettivi c’è la realizzazione di una correlazione genotipo-fenotipo ultrafine che gli strumenti di analisi tradizionali non sono in grado di realizzare.

#Data Type
Dati clinici: ogni paziente sarà corredato (ove possibile) da un dataset di informazioni cliniche generali (altezza, peso, ecc) e riguardanti la sua patologia (numero OC, sedi OC, deformità, ecc)
Dati familiarità: Per ogni paziente si raccoglieranno informazioni sulla familiarità della patologia (eredità materna, paterna, ecc) e sarà possibile raccogliere pazienti appartenenti allo stesso nucleo familiare
Dati genetici: Saranno inclusi i risultati (in termini di file bam e vcf). Tali dati saranno inoltre verificati con metodiche di sequenziamento tradizionale.
Imaging: Dimostrare la potenziale accuratezza della MR 3T nel discriminare gli osteocondromi che verosimilmente degenereranno in condrosarcomi e l’individuazione di fattori che possano causare deformità e limitazioni funzionali, utilizzando le caratteristiche di segnale convenzionale, l’imaging di diffusione (DWI) e la spettroscopia ad idrogeno (H).
Altri dati: Dati relativi a studi biochimici o ad altri studi in essere, potranno essere inclusi, ove disponibili. 

#Il Next Generation Sequencing
L’NGS è un’indagine ad avanzata tecnologia applicabile sul DNA che si contraddistingue dai precedenti sistemi di sequenziamento per la possibilità di produrre un elevato quantitativo d’informazioni a costi più bassi ed in tempi estremamente più rapidi. L’NGS viene anche definito high-throughput sequencing proprio ad evidenziare la possibilità di sequenziare moltissimi frammenti in parallelo. Come conseguenza questo sistema d’indagine molecolare gode di altissima resa e notevole flessibilità di utilizzo, con una vasto spettro di applicabilità sia in campo diagnostico sia per la ricerca di base.

#Risonanza 3 Tesla: 
La Risonanza Magnetica (RM) è una metodica d'imaging avanzata (RM 3T body attualmente utilizzabile solo a scopo di ricerca) di potenziale grande utilità nella valutazione pre- e post-chirurgica dei tumori del sistema muscolo-scheletrico.	 Tuttavia non esiste ancora un criterio che possa predire con estrema accuratezza l'evoluzione maligna dell'ostecondroma in condrosarcoma. Le sequenze tradizionali di RM offrono solo una limitata capacità di differenziare neoplasie benigne dalle maligne e di caratterizzare il tessuto neoplastico. Per questo, il continuo avanzamento nella ricerca ha introdotto nuove tecniche avanzate di RM come l’imaging di perfusione (basato sull’utilizzo di mezzo di contrasto paramagnetico) e l’imaging di diffusione (DWI) che rappresentano a tutt'oggi le sequenze più significative per lo studio delle patologie neoplastiche unendo all’imaging informazioni anche di tipo quantitativo.

#Ricadute
L'identificazione e la caratterizzazione della malattia da un punto di vista genetico e di imaging potrebbe guidare alla differenzazione tra le lesioni iperplasiche e neoplastiche; inoltre studi di questo tipo permetterebbero di ipotizzare l’andamento evolutivo delle lesioni ad esempio identificando fattori che possono portare a maggiore severità clinica. Evidentemente queste informazioni si potranno riflettere in un percorso clinico-terapeutico più adeguato e in parte personalizzato, nella creazione di nuovi protocolli di follow-up personalizzati per il monitoraggio diagnostico dei pazienti. 

"
}